अहोई अष्टमी कथा-2 
बहुत    समय पहले झाँसी के निकट एक नगर में चन्द्रभान नामक साहूकार रहता था।  उसकी   पत्नी चन्द्रिका बहुत सुंदर, सर्वगुण सम्पन्न, सती साध्वी, शिलवन्त    चरित्रवान तथा बुद्धिमान थी। उसके कई पुत्र-पुत्रियां थी परंतु वे सभी  बाल   अवस्था में ही परलोक सिधार चुके थे। दोनो पति-पत्नी संतान न रह जाने  से   व्यथित रहते थे। वे दोनों प्रतिदिन मन में सोचते कि हमारे मर जाने के  बाद   इस अपार धन-संपदा को कौन संभालेगा! एकबार उन दोनों ने निश्चय किया कि  वनवास   लेकर शेष जीवन प्रभु-भक्ति में व्यतीत करें। इस प्रकार वे दोनों  अपना   घर-बार त्यागकर वनों की ओर चल दिए। रास्ते में जब थक जाते तो रुक कर  थोड़ा   विश्राम कर लेते और फिर चल पड़ते। इस प्रकार धीरे-धीरे वे बद्रिका  आश्रम  के  निकट शीतल कुण्ड जा पहुंचे। वहां पहुंचकर दोनों ने निराहार रह  कर प्राण   त्यागने का निश्चय कर लिया। इस प्रकार निराहार व निर्जल रहते  हुए उन्हें   सात दिन हो गए तो आकाशवाणी हुई कि तुम दोनों प्राणी अपने  प्राण मत त्यागो।   यह सब दुख तुम्हें तुम्हारे पूर्व पापों के कारण भोगना पड़ा  है। यदि तुम्हारी   पत्नी कार्तिक मास के कृष्ण पक्ष में आने वाली अहोई  अष्टमी को अहोई माता  का  व्रत और पूजन करे तो अहोई देवी प्रसन्न होकर  साक्षात दर्शन देगी। तुम  उससे  दीर्घायु पुत्रों का वरदान मांग लेना। व्रत  के दिन तुम राधाकुण्ड में   स्नान करना। चन्द्रिका ने आकाशवाणी के  बताए अनुसार विधि-विधान से   अहोई अष्टमी को अहोई माता का व्रत और  पूजा-अर्चना की और तत्पश्चात   राधाकुण्ड में स्नान किया। जब वे स्नान  इत्यादि के बाद घर पहुँचे तो उस   दम्पत्ति को अहोई माता ने साक्षात दर्शन  देकर वर मांगने को कहा। साहूकार   दम्पत्ति ने हाथ जोड़कर कहा, “हमारे  बच्चे कम आयु में ही प्रलोक सिधार जाते   है। आप हमें बच्चों की दीर्घायु  का वरदान दें। “तथास्तु!” कहकर अहोई माता अंतर्ध्यान हो गई। कुछ समय के बाद साहूकार दम्पत्ति को दीर्घायु पुत्रों की प्राप्ति हुई और वे सुख पूर्वक अपना गृहस्थ जीवन व्यतीत करने लगे। 
